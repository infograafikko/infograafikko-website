Haluatko pienellä vaivalla tehdä parempia ja ymmärrettävämpiä kaavioita Powerpointilla, Excelillä tai Google Slidesillä? Olet oikeassa paikassa.

Halusin tehdä muutamalla kikalla parempia kaavioita Officessa. Samoja kikkoja voit käyttää omassa työpöytäohjelmassasi.

## Näin teet huonon Office-kaavion

Aloitetaan esimerkillä, miten asioita ei kannata tehdä. Vierekkäin on esitetty kaksi kolmiulotteista piirakkaa.

Jos tarkoituksena on vertailla kahden piirakan välittämää dataa, se osoittautuu hankalaksi.

Pinta-aloja on hankala vertailla, sillä piirakka on sijoitettu kolmiulotteiseen tilaan.

Silmä joutuu sahaamaan edestakaisin verrattaessa vuosia keskenään. Aivokapasiteettia kuluu siihen, että muistaisi, mitä tuotetta eri värit symboloivat.
![3d-piirakkakuvio vuodelta 2010 - sisältää esimerkkidataa](3dpie1.jpeg) ![3d-piirakkakuvio vuodelta 2016 - sisältää esimerkkidataa](3dpie2.jpeg)

## Näin teet paremman Office-kavion

Me ihmiset olemme kehnompia vertaamaan pinta-alaa kuin pituutta ja positiota. Tämän vuoksi perinteinen palkkikuvio on tässä keississä hyvä ratkaisu. 

Nyt vertailtavat palkit ovat huomattavasti lähempänä toisiaan. Tuotteiden vertailu on huomattavasti helpompaa.

Kannattaa myös huomata, että olen ottanut pois näkyvistä palkkien arvot ja häivyttänyt akselistoviivoja harmaaksi taustalle. Tarkoituksena on tuoda mahdollisimman hyvin olennaista näkyville.

![palkkikuvio - sisältää esimerkkidataa](barchart11-300x180.jpeg)

## Parhaat ja ainutlaatuiset esimerkit

Meidän datavisualisoijien tehtävänä on saada datasta mahdollisimman selkeää ja helposti ymmärrettävää, jotta se on mahdollisimman vaikuttavaa. Erilaisilla graafisilla ratkaisuilla voi parantaa datan käyttöliittymää.

Tässä yksi idea, miten dataa voi esittää kiinnostavammin. Yksi vuosi = yksi viiva. Tuotteiden myynnin väliset erot voidaan esittää visualisoida. Tummempi sävy erottuu enemmän valkoisesta taustasta, joten fokus on vuodessa 2016 - ei niinkään tuotteiden välisissä eroissa.

![palkkikuvio - sisältää esimerkkidataa](linechart-300x180.jpeg)

_Slope-graph_ on yksi lempitapojani näyttää eroja kahden ajankohdan välillä. Kuten näet, se on hyvä tapa verrata tuotteiden järjestyksessä tapahtuvia muutoksia. Jotta tärkein löydös tulisi esille, olen merkinnyt tuotteen 4 paksummalla viivalla ja eri värillä. Tämä graafi on toteutettu Excelin viivakaavio-työkalulla.

![slope graph - sisältää esimerkkidataa](slopegraph-300x332.jpeg)

_Dumbbell chart_ on toinen suosikkigraaffejani. Tässä tapauksessa olen linkittänyt vaakaviivalla samalle janalle kaksi eri havaintoajankohtaa. Viiva havaintojaksojen välissä kuvastaa eroa, mikä on tapahtunut kahden ajankohdan välissä. Tämäkin kaavio on toteutettu Excelillä. Luomiseen olen käyttänyt pistekaavio-työkalua.

![dumbbell chart - sisältää esimerkkidataa](dumbbell-chart-300x121.jpeg)

Kuten varmasti huomasit, kahden viimeisen graafin fokuksessa oli esittää, miten sama tuote suoriutui eri vuosina. Esitystavat vaikuttavat huomattavasti siihen, mitä yleisösi muistaa graafeista.

## Lopuksi

Miten valita oikea graafi visualisoimaan data? Se riippuu siitä, mitä asiaa datassa haluat korostaa. Yllä olevissa graafeissa on tismalleen sama data, mutta ne näyttävät todella erilaiselta. Kannattaa käyttää aikaa graafien tutkimiseen ja ymmärtää, mitä puolia datasta ne näyttävät hyvin ja mitä huonosti.

Tiedon visualisoinnissa ei ole mitään yhtä oikeaa ratkaisua, joka toimisi aina. Graafin valinta riippuu aina siitä, mitä haluat tutkia tai mikä on keskeisin viesti. Me ihmiset olemme erittäin hyviä havainnoimaan _visuaalisia_ trendejä. Tästä syystä datavisualisointia parempaa välinettä kehityssuuntien havaitsemiseen ei ole.

\- Joel Kanerva, <span id="finnishDate">15.11.2016</span>