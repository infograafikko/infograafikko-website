Nuorisobarometri on tilastojulkaisu, jossa julkaistaan vuosittain keskeistä tilastotietoa nuorista.

Nuorisobarometri julkaistaan yhteistyössä Valtion nuorisoneuvoston ja Nuorisotutkimusseuran kanssa. Valtion nuorisoneuvoston tehtäviin kuuluu tuottaa ajankohtaista tietoa nuorista ja heidän elinoloistaan. Muita neuvoston tehtäviä on tehdä aloitteita nuorisopolitiikan kehittämiseksi sekä arvioida nuorisopolitiikan toteutumista valtakunnallisesti.

Nuorisobarometri on Valtion nuorisoneuvoston keskeisin julkaisu.

## Infografiikka auttaa saamaan kiinni kiireiset päättäjät

Valtion nuorisoneuvoston kohderyhmiin kuuluvat poliittiset päättäjät sekä nuorten parissa työskentelevät. Vaikka julkaisulla on hyvä tunnettuus, oli selvää, että kehitystyötä pystyi tekemään lisää.

– Pääsihteerin tehtävissä tapaan paljon sidosryhmiä ja päättäjiä. Siltikään kaikkia ei ehdi tapaamaan. Halusimme löytää keinon, jolla parannamme vaikuttavuuttamme. Jotakin mikä syventäisi muistijälkeä, tapahtuipa kohtaamiset sitten messuilla, toimistossa tai sosiaalisessa mediassa, kertoo valtion nuorisoneuvoston Herttaliisa Tuure.

Valtion nuorisoneuvosto päätti kokeilla infografiikkaa vaikuttamisen keinona. Aiemmin Nuorisobarometrin tulokset on julkaistu kirjana sekä verkossa. Tuuren mukaan kokeilusta on nyt siirrytty vakiintuneeseen käytäntöön.

– Olemme nyt julkaisseet kahtena vuonna Nuorisobarometrin yhteydessä erillisen kahdeksan sivuisen infografiikan. Molemmilla kerroilla infografikkaesitteen painos on loppunut kesken ja olemme tilanneet niitä lisää.

Suosio on yllättänyt Valtion nuorisoneuvoston positiivisella tavalla. Tuure kertoo, että esimerkiksi Tampereella järjestetyssä Nuori2017-tapahtumassa infografiikkaa meni satoja kappaleita nuorisoalan ammattilaisille.

Samalla infografiikan myötä tutkimustulokset ovat saavuttaneet aiempaa laajemman lukijajoukon – myös sellaiset henkilöt, jotka eivät ole aiemmin olleet kohderyhmässä.

Loppujen lopuksi melko harvalla on kiinnostusta selata kymmen- tai satasivuisia tilastokirjoja. Sen sijaan infografiikka tiivistää keskeiset tulokset olennaisiksi avainluvuiksi ja -graafeiksi.

Tuuren mukaan infografiikkaa on kehuttu paljon. Se on paitsi mennyt kuumille kiville painettuna, se on saavuttanut erinomaisia tuloksia myös sosiaalisessa mediassa.

Nuorisobarometri-tili oli Twitterissä tänä vuonna viiden seuratuimman joukossa julkaisupäivänä. Tämän lisäksi uusin infografiikka levisi viraalisti Twitterissä.

## Kuvallisuus tekee infografiikasta ainutlaatuisen ja erottuvan

Mikä tekee infografiikasta hyvän tavan vaikuttaa? Tuuren mukaan infografiikan kuvallisuus on iso etu. Siinä saadaan tiivistettyä tutkimustulokset selkeään ja helppolukuiseen muotoon.

Hyvä infografiikka balansoi kiinnostavien datavisualisointien ja tärkeiden lukunostojen välillä. Parhaat tulokset saavutetaan, kun infografiikkaan on tehty selkeä aihealuerajaus. Tärkeää on myös pohtia, mikä viesti halutaan välittää infografiikan avulla.

Infografiikka on Tuuren mielestä loistava viestintäkeino jäädä mieleen.

– Pystymme erottumaan aiempaa paremmin muista julkaisuista. Lisäksi olemme huomanneet, että poliittisissa puheenvuoroissa ovat jääneet elämään muutamat lukunostot vuoden takaisesta Nuorisobarometrista.

Aiempiin vuosiin verrattuna Valtion nuorisoneuvostossa on myös perustettu enemmän erilaisia työryhmiä. Tuuren mukaan infografiikalla on voinut olla vaikutus tähän, sillä keskeiset tiedot on infografiikan myötä pystytty kiteyttämään aiempaa paremmin.

Tuure näkee infografiikan myös kustannustehokkaana investointina.

– Infografiikka on kustannustehokas tapa välittää viesti eteenpäin. Jokainen saa tuotteen käteensä tai sosiaalisessa mediassa jaettavan kuvan. Olemme jopa pienentäneet varsinaisen Nuorisobarometrin painosmäärää, koska infografiikka kertoo keskeisimmät tulokset tiiviisti.

## Infografiikkaa kannattaa hyödyntää monipuolisesti viestinnässä

Valtion nuorisoneuvosto suunnittelee infografiikan käyttämistä myös muussa toiminnassaan nyt, kun sen tulokset ovat olleet todistettavasti hyvät.

Suomessa tuotetaan lukematon määrä arvokasta tietoa muun muassa yliopistoissa sekä julkisella ja kolmannella sektorilla. Kun tutkimustyö päättyy, alkaa seuraava työ oman viestin välittämiseksi. Tutkimuksen arvo kohoaa huomattavasti, kun se saa laajempaa huomiota kohderyhmissä ja esimerkiksi digitaalisissa kanavissa.

Tuure suosittelee myös muille infografiikkaa omien viestien viejäksi.

– Suosittelen ehdottomasti kokeilemaan, jos tarvitsee saada asia esitettyä tiiviisti ja havainnollistavasti. Tietotulva on niin valtavaa, joten on pystyttävä erottumaan. Vanha sanonta _”Kuva kertoo enemmän kuin tuhat sanaa”_ pitää tässä hyvin paikkansa, Tuure päättää.

\- Joel Kanerva, 10.04.2017