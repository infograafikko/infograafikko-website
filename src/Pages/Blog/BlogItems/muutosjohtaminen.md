Data Scientistin ammattia on sanottu vuosituhannen [seksikkäimmäksi ammatiksi](https://hbr.org/2012/10/data-scientist-the-sexiest-job-of-the-21st-century). Väitän, että tämä ammatti on arvoton ilman kykyjä kommunikoida hyvin dataa ja havaintoja.

Havainnot ja johtopäätökset saavat arvoa vasta sitten, kun kommunikoimme niitä sidosryhmille vaikuttavasti.

Haasteista datan kommunikoinnissa kertoo LinkedInin listaus, jossa kyky kommunikoida dataa [nousi halutuimpia taitojen listalle](https://blog.linkedin.com/2016/10/20/top-skills-2016-week-of-learning-linkedin).

Googlen pääekonomisti tohtori Hal R. Varian on todennut, että _“Kyky ymmärtää dataa, jalostaa sitä, saada siitä oivalluksia, visualisoida sitä ja kyky kommunikoida sen avulla ovat taitoja, jotka ovat äärimmäisen tärkeitä tulevina vuosikymmeninä.”_

### Datatarina saa aikaan toimintaa
Kun 500 parhaiten menestynyttä TED Talkia tutkittiin saatiin selville, että [vähintään 65% niiden sisällöstä koostui tarinankerronnasta](https://www.forbes.com/sites/carminegallo/2014/02/28/how-sheryl-sandbergs-last-minute-addition-to-her-ted-talk-sparked-a-movement/?sh=10a2665865c2).

Tarina saa aikaan muutoksia.

Puhuttaessa datasta, sinun kannattaa hyödyntää myös visuaalisen tarinankerronnan voimaa. Ihmisillä on erinomainen kyky tulkita kuvia. Lisäksi kuvallinen kerronta syventää tarinasi muistijälkeä.

![Kuva näyttää, miten data, narritiivi ja visuaalisuus yhdistyvät](venndiagram-infog.png)

#### Selitys
Kerro datasta kiinnostavasti ja selkeästi. Näin saat viestisi paremmin perille.
#### Oivallus
Show, don't tell. _Näytä_, mitä datassa tapahtuu ja onnistut vakuuttamaan yleisösi vieläkin paremmin.
#### Kiinnostavuus
Yhdistä visuaalisuus ja hyvä tarinankerronta. Näin vangitset yleisösi kiinnostuksen.
### Tiedolla johdettu yritys on tulevaisuuden menestyjä
![Kun data, narritiivi ja visuaalisuus yhdistyvät saadaan aikaan muutos](venndiagram-infog-full.png)
[Forresterin kyselyssä](https://go.forrester.com/blogs/16-03-09-think_you_want_to_be_data_driven_insight_is_the_new_data/) 74% yrityksestä haluaa olla datalla ja tiedolla johdettuja, mutta vain 29% sanoo analytiikan tulosten johtavan toimintaan. Väli näiden kahden luvun välillä on valtaisa. Tämä kertoo siitä, että suurimmalla osalla yrityksistä on vaikeuksia muuntaa data liiketoimintaa edistäviksi toimenpiteiksi.

Kirjailija Richard Bachin sanoin _“Mikä tahansa vahva idea on lumoava ja täysin arvoton ennen kuin alamme käyttää sitä”_.

Meidän on tehtävä parempaa työtä datan kommunikoinnissa, jotta siitä nousevat johtopäätökset voidaan konkretisoida liiketoimintaa edistäviksi toimenpiteiksi.

Mitä tarvitsemme, jotta data muuntuu toimenpiteiksi? [Forbesin artikkelissa](https://www.forbes.com/sites/brentdykes/2016/04/26/actionable-insights-the-missing-link-between-data-and-business-value/#464065e851e5) on tähän kiinnostava näkemys.
1. **Kytkeytyminen**. Johtopäätökset, jotka kytkeytyvät suoraan liiketoimintatavoitteisiin ovat parhaiten muunnettavissa toimenpiteiksi.
2. **Konteksti**. Kerro aina mihin johtopäätös liittyy ja miten se vertautuu muuhun dataan.
3. **Relevanttius**. Oikea tieto oikealle ihmiselle oikealla tavalla oikeaan aikaan. Monet raportit jäävät makaamaan kovalevyn nurkalle satoine slideineen.
4. **Täsmällisyys**. Mitä täsmällisempää tutkimustieto on, sitä helpompaa on muuntaa tieto toimenpiteiksi.
5. **Uutuus**. Jos havainto on täysin uusi, se haastaa ajattelumme aivan eri tavalla kuin sama havainto kymmenennen kerran kuultuna. Uutuudenviehätystä voit hyödyntää visualisoimalla vanhan datan uudella tavalla paljastaen siitä uusia piirteitä.
6. **Selkeys**. Jos sidosryhmät eivät ymmärrä selkeästi dataa ja johtopäätöksiä, havainnot unohtuvat ja ne eivät johda toimintaan.
![Kuusi muutosta ajavaa voimaa, joista kolme liittyy datan visualisointii](dataactionable-insights-infograafikko.png)

Kolme näistä (relevanttius, uutuus ja selkeys) kytkeytyy suoraan datan esittämiseen ja sen visualisointiin. 

_Relevantilla_ datavisualisoinnilla varmistat, että kohdeyleisö kokee viestin kohdistuvan juuri heihin.

Valitsemalla _uudet_ ja vangitsevat datavisualisointitavat, yleisö kokee uutuudenviehätystä ja löytää datasta uusia piirteitä.

Kun esitys ja sisältö ovat _selkeitä_ ja hyvin valmisteltuja, ne aikaansaavat paljon todennäköisemmin muutosta. Panosta laadukkaisiin visualisointeihin.

Voidaan siis hyvällä syyllä sanoa, että datan esittäminen on avainasemassa johtopäätösten jalkauttamisessa toimintaan. Vahvistamalla osaamista datavisualisoinnissa ja esitystaidoissa varmistat sen, ettei analytiikkatyöhön laitetut eurot valu hukkaan.

\- Joel Kanerva, 12.12.2021